# PAC 3 - Nous exemples d'Hibridació de mitjans
### El cas del videojoc *Invizimals* i el reportatge *Pregoneros de Medellín*
**Noèlia Llobera Sànchez - Cultura Digital (UOC)**

Aquest treball té com a objectiu analitzar el concepte d'hibridació de mitjans, proposat per Lev Manovich al llibre *Software Takes Command*, tot explicant les seves implicacions i importància. Per a aconseguir-ho es basarà en dos exemples recents d'hibridació, sorgits després de la publicació de l'obra de Manovich. Es tracta del videojoc *Invizimals* (2009) i el documental/reportatge interactiu *[Pregoneros de Medellín](https://pregonerosdemedellin.com/#es)*.

### 'Invizimals': un dels jocs pioners en la realitat augmentada
![Caràtula del primer videojoc de la saga Invizimals](https://upload.wikimedia.org/wikipedia/en/d/dc/Invizimals.jpg)
*Invizimals* és una saga de videojocs, dissenyats principalment per a la consola PSP (*Play Station Portable*), creada per la companyia catalana Novorama. El primer joc de la saga va ser publicat, amb força èxit, al setembre 2009 convertint-se en un dels pioners de la realitat augmentada en el sector. 

En total, la saga compta amb 8 jocs, destinats a diferents consoles i dispositius (PSP, PS Vita, PS3, Android i iPhone). Els primers jocs feien ús d'una càmera (Go!Cam) que es connectava a la consola PSP i d'una de targeta sobre les quals es visualitzaven els *invizimals*, els petits éssers que protagonitzen els videojocs. El pretext del joc és que els *invizimals* són animals invisibles per als humans, de manera que només a través de la càmera del joc es poden veure. El joc consistia a capturar aquestes criatures i en fer combats entre elles. A més, també hi havia una col·lecció de cartes col·lacionables d'*invizimals*, que es podien escanejar amb la consola i jugar amb els animals que "guardaven".

Es tracta d'un joc amb una tecnologia fins llavors mai vista i que es convertiria més endavant en el precursor d'altres jocs de molt d'èxit com ara Pokemon Go!, que, a banda de tenir un pretext molt similar també fa servir la realitat virtual i una idea similar: capturar i col·leccionar éssers invisibles que només es poden veure a través d'una càmera 'especial'. 

Per començar a analitzar aquest videojoc des de la perspectiva de la hibridació de mitjans, convé primer descriure el concepte de Manovich. L'autor considera la hibridació de mitjans com un pas, iniciat a finals de la dècada de 1970, en el desenvolupament de l'ordinador com a metamedi. Segons Manovich, la hibridació és en certa manera una evolució de la multimèdia. Els mitjans hibrids combinen diversos medis formant un medi nou. Mentre que en la multimèdia podem distingir clarament cadascún dels mitjans i cadascún sol tenir el seu propi suport, en la hibridació de mitjans tots els mitjans formen part d''un tot'.

En el cas del videojoc *Invizimals* en el seu dia podíem veure que es tractava d'una cosa nova. Estàvem acostumats al vídeo a través de càmeres digitals, també als *motion graphics*, les animacions fetes a ordinador, també als jocs interactius a través de les consoles. En el videojoc analitzat veiem tot això d'una manera 100% integrada. Veiem les imatges d'una càmera digital on hi ha superposada una imatge creada a ordinador i tot això forma part d'un videojoc, que és el mitjà on està integrat tot i el que dona un suport per reproduir tot això sense necessitat de tenir diversos reproductors o suports.

### 'Pregoneros de Medellín': un reportatge amb narrativa híbrida!
<iframe src="https://player.vimeo.com/video/123789400?h=89d45a1dd3" width="640" height="360" frameborder="0" allow="autoplay; fullscreen; picture-in-picture" allowfullscreen></iframe>

*Pregoneros de Medellín* és un documental/reportatge interactiu publicat l'abril de 2015 que explica de manera interactiva les vivències de quatre venedors ambulants de la ciutat colombiana de Medellín. El projecte va ser impulsat per Angela Carabalí i Thibault Durand.

El documental proposa un recorregut per la ciutat de Medellín des de la pantalla del nostre ordinador. A través de la pantalla del nostre telèfon o tauleta o el ratolí del nostre ordinador ens podem moure per la ciutat, escoltar els seus sons característics i escoltar les històries, realitats i problemàtiques de diversos venedors ambulants que treballen diàriament als carrers de Medellín.

Aquest reportatge ha rebut nombrosos reconeixements, tant pel que fa a l'originalitat de la proposta i els mitjans que fa servir per dur-la a terme, com per la qualitat i emotivitat de les històries que s'hi expliquen. Alguns dels guardons són el premi *New Media* del *New Media Film Festival* (Estats Units), el premi del jurat al *Paris Web Program Festival* (França), o el premi al Millor Documental Interactiu del *Film Gate Miami* (Estats Units).

El funcionament d'aquest innovador documental és realment intuïtiu, malgrat que per a consumir-lo es requereix la implicació activa de l'espectador. En el primer pla del reportatge hi trobem una imatge que es mou amb l'*scroll* del ratolí o amb el moviment del nostre dit. Aquesta imatge, similar a l'Street View de Google, ens situa als carrers de Medellín, per on l'espectador es pot anar movent. Mentre es desplaça anirà sentint els sons típics dels carrers per on es mou així com els cants dels seus venedors ambulants. 

En un segon pla hi trobem petits reportatges en vídeo que expliquen les històries dels protagonistes del documental. Per a accedir-hi calen trobar els venedors ambulants desplaçant-se pels carrers. També s'hi pot accedir directament des de les icones dels venedors situades a la part baixa de la pantalla. D'altra banda, a la imatge també hi ha un mapa sobre el qual hi ha icones que ajuden a trobar els personatges.

Tal com s'explica més amunt *Pregoneros de Medellín* va rebre en el seu dia diversos premis que en reconeixen el seu aspecte innovador. Veiem com incorpora en un mateix suport diversos mitjans que es perceben com un de sencer. Hi combina la fotografia, ja que quan deixem la imatge quieta el que estem veient és una imatge, amb el vídeo, que és en el que es converteix aquesta mateixa imatge quan fem *scroll*. També s'hi combina el so: a mesura que avancem per la ciutat també anem sentint els sons i les músiques pròpies dels seus carrers. No hi ha un lector d'imatges, un reproductor de vídeo o de música, sinó que la mateixa web actua com a suport per a tots aquests mitjans. Altres mitjans tradicionals que es troben hibridats en aquest reportatge són el mapa, situat sota de la imatge dels carrers i en el qual també se situa l'espectador. Aquest reportatge, a més, funciona com un joc: és interactiu. Així també hi trobem característiques pròpies dels videojocs.
